„W poszukiwaniu straconego czasu” jest książką, która odbierała mi władze w członkach i kazała się czytać bez wytchnienia. Jeśli wyobrazić sobie współczesny film młodzieżowy o supermocach związanych z lekturą książki, to w momencie otwieranie tejże moja twarz nieodparcie zasysana by była między stronice przy wtórze fajerwerkowych rozbłysków, trzasków, iskier, świateł i jakoś graficznie wyrażonej niemocy wydostania się zeń. To przemożne wrażenie, które miałem, studiując filologię klasyczną, że wszystko już dawno zostało powiedziane, o życiu, śmierci, miłości i wszystkich możliwych do pomyślenia imponderabiliach, zostało bezlistośnie zburzone dopiero mocą nieustępliwie kroczących przez mój mózg Proustowskich periodów. Zostały proch i zagłada. I to był eufemizm…

Jak o tej książce pisać, nie wpadając w banały o magdelankach i czasie? Może wystarczy olać magdalenki i czas, a skupić się na przekomicznym opisie towarzyskiej rzeczywistości, z ktorą każdy z nas miał nie raz do czynienia? A może na życiu rodzinnym, którego elementy każdego z nas trapią? Albo jeszcze lepiej na głupocie i słabościach własnych, które każdy z nas wie, jak obnażyć, a równoczesnie starannie dba, by do tego nie doszło? Oto, to ostatnie, kwintesencja Proustowskiej narracji. Każdy typ osobowości, każdy temperament znajdzie tam to, czego nienawidzi całym sercem: pięknie i dokładnie opisane jądro swojej istoty.

Smuteczek, że tak niewielu chce to czytać. ;)

Lektura tej książki pełna jest tak wrażeń metafizycznych, jak i czysto lingwistyczno-estetycznych. Zwłaszcza przyczynki do tego drugiego będę tutaj zamieszczał. Znalazłem niedawno kartki, na których wynotowałem pieczołowicie fragmenty, które są już to piękne, już to pasjonujące (czyż dawne konstrukcje spójnikowe nie są idiotyczne?). Proust nie tylko był językowym estetą, był też niezwykle bystrym obserwatorem, wydobywającym z rzeczywistości jej najwspanialszą stronę: niewinny komizm połączony z głębokim tragizmem, czyli gorzką ironię[^1]. :)

Ten post jest zapowiedzią „**Proustowskich uniesień części *n*-tych**”. :) Miłej lektury.

[^1]: *Goryczejącą ironię, ironię ociekającą goryczą, ironię sączącą z siebie gorycz tragizmu… etc. *Goryronię…
