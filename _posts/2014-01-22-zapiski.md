---
layout: post
title:  Zapiski
date:   2014-01-22 02:11:00
---

Od zawsze miałem potrzebę zapisywania — myśli: przemyśleń, pomysłów, spotrzeżeń; zdań: sentencji, cytatów, przysłów; słów: nazw, archaizmów, obcych słówek; uwag: do czytanej książki, do odbytej z kimś rozmowy, do widzianej sytuacji; faktów; odnośników; tytułów; planów; zadań. Nie wiem, czy potrzeba ta wynikała z obawy, że ulotność tych rzeczy raptem przyczyni się do ich zapomnienia, czy z potrzeby jakiejś późniejszej ogólniejszej syntezy.

Kilka lat temu podczas rewizji zawartości regałów z książkami i papierami odnalazłem zeszyt, który na przełomie podstawówki i liceum wypełniałem najprzeróżniejszymi, z mojej obecnej perspektywy naiwnymi pomysłami, a nawet rysunkami. Mam też zeszyty, które zapisywałem podczas studiów, pełne notatek do książek, które wtedy czytałem, muzyki, której słuchałem, i wszelkich rzeczy, których się uczyłem i nad którymi pracowałem. Jest nawet zeszyt, w którym nadawałem literacką postać wyobrażonym scenom i osobom. Każda notatka ma swoją datę i godzinę.

W pewnym  momencie wszystko to umarło. Od kilku lat w ogóle niczego takiego nie robiłem. Jednak wrażenia, jakich doznałem w chwili ponownego odkrycia mojego najdawniejszego zeszytu, każą mi stwierdzić, że stało się źle. I w jakże współczesnej formie bloga chcę powrócić do poprzednich zwyczajów.
