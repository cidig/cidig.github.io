---
layout: post
title:  Arystoteles i ewolucja
date:   2015-01-31 13:00:00
---
Czasami sięga się po dość odległe źródła (albo po prostu czyta się takie rzeczy i na wszelki wypadek ukrywa to przed znajomymi) i natrafia na perły myśli.

Fragment, na który natrafiłem w „Fizyce” Arystotelesa, opisuje pewną dobrze znaną zasadę w przyrodzie. 

> […] co stoi mianowicie na przeszkodzie, by natura działała nie ze względu na coś, ani też dlatego, że tak byłoby lepiej, ale na przykład właśnie tak: Zeus nie zsyła deszczu w tym celu[^1], by umożliwić wzrastanie zboża, lecz z konieczności; albowiem unoszące się opary muszą się oziębiać, a oziębione, stawszy się wodą z powrotem opadają; zboże rośnie właśnie dzięki temu procesowi. Podobnie gdy komu zboże zgnije w polu, nie można powiedzieć, że w tym celu padał deszcz, ażeby zboże uległo zepsuciu, lecz że stało się to przypadkiem. Co wobec tego stoi na przeszkodzie, by również i części przedmiotów naturalnych zachowywały się w ten sam sposób, na przykład, żeby zęby wyrastały z konieczności, a mianowicie przednie ostre i zdolne do rozdrabniania pokarmu oraz trzonowe, szerokie i zdolne do rozcierania pokarmu, czyli nie w tym celu [by spełniać te czynności], lecz na odwrót, by cel ten był przypadkowym skutkiem. To samo odnosiłoby się do wszystkich pozostałych części przedmiotów naturalnych, w których zdaje się istnieć dążenie do jakiegoś celu. Te więc twory organiczne, których wszystkie części połączyły się w sposób jakby celowy, zachowały się dzięki temu, że się tak właśnie samorzutnie korzystnie ukształtowały. Te natomiast, które się nieodpowiednio ukształtowały, ginęły i giną w dalszym ciągu, jak na przykład, według doniesienia Empedoklesa, woły z ludzką głową. *Fizyka*, ks. II, 198b (tłum. Kazimierz Leśniak)

Kilka zdań później Arystoteles co prawda stwierdza, że tak właśnie nie jest, i nie rozważa on tutaj mechanizmów przyrody, jak my je rozumiemy. Nawet jeśli się mylę, nie zrozumiawszy tekstu, to i tak mamy tu czarno na białym przykład błyskotliwego myślenia opartego bardziej na relacji z rzeczywistością niż na rojeniach w stylu św. Tomasza z Akwinu. :)

Od Arystotelesa mogliby uczyć się studenci wszystkich kierunków, jak klarownie wyrażać swoje myśli i jak kształtować swój styl. Mogliby również uczyć się naukowcy, jak pisać publikacje naukowe.

[^1]: U Greków starożytnych określenie „Zeus zsyła deszcz” — **Ζεὺς ὕει** (dosł. *Zeus pada*), znaczy tyle co „pada deszcz”.
