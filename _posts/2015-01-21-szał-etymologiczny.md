---
layout: post
title:  Szał etymologiczny
date:   2015-01-21 01:07:00
---
W starożytności uważano, że poeta wpada w szał poetycki, *furor poetĭcus*, i że dzieje się tak za sprawą boskiego natchnienia. To w tym szale i uniesieniu poeta tworzył. To stąd według starożytnych mamy wielkie dzieła: „Iliadę”, „Eneidę”…

Stan uniesienia nie jest obcy i językoznawcom. Szał poetycki ma wśród nich swój odpowiednik — szał etymologiczny, *furor etymologĭcus*.

Gdy językoznawca sięga po słownik, a raczej odurzony słowem dosiada go, przemierza nagle przestrzeń i czas, wędruje od starożytnych Indii po współczesną Danię, wydobywa z zakamarków wiedzy nieznane morfemy, ekstrapoluje formy sanskrytowe na grekę archaiczną, przegląda łacińskie rdzenie, przeszukuje francuskie fonemy i za pomocą tego wszystkiego na przykład wyprowadza formę współczesną jakiegoś wyrazu. Przynajmniej taką, jaką ona powinna być… i pewnie wcale takiej nie ma, a jak jest nawet podobna, to trąci uzusem[^1].

Wrażenia, pomysły i wnioski z takich ekskursji będę tu umieszczał. Może radość z nich stanie się także czyimś udziałem. :)

[^1]: Uzus — faktyczny, przyjęty sposób posługiwania się językiem, na ogół odstający od jakichkolwiek norm i przyzwoitości w ogóle. Należy go tępić, naprostowywać i pokrywać milczeniem.
