---
layout: post
title:  "Furor etymologicus: stringent i strangle oraz stricte i strong"
date:   2015-01-21 01:08:00
---
Pewnego nudnego triesteńskiego popołudnia szedłem z zajęć włoskiego do domu z myślą, że mój obecny plan dnia, ponieważ mam tyle zaległości, musi zostać jeszcze bardziej **zacieśniony**… i dokładnie w tym momencie ni stąd, ni zowąd przyszło mi do głowy angielskie **stringent**. Na obrzeżach świadomości majaczyło jeszcze **stringy** oraz wizja jakiejś sowy i niejasny kontekst World of Warcraft…

Przyszedłszy do domu, niepewny tych słów, natychmiast chwyciłem za słownik (porzuciwszy myśli o kolacji). Według słownika:

> **stringent** — *strict*, *restrictive*, *rigid*, *severe*

Uzmysłowiłem sobie, że znam to słowo raczej biernie (wyjątkowo przykry rodzaj wiedzy, obfitujący w rozczarowania, zgryzoty i resentymenty), oraz że to na pewno imiesłów czynny czasu teraźniejszego **stringens** jakiegoś łacińskiego **stringo** (bo zawsze tak jest z tego typu angielskimi słowami). I tak słownik łaciński, a potem grecki, zalały mnie rzeką informacji.

**Stringent** rzeczywiście pochodzi od łac. **stringens**, imiesłowu czynnego czasu teraźniejszego od czasownika, którego łacińskie cztery formy podstawowe to **stringo**, **stringěre**, **strinxi**, **strictum**, który znaczy tyle co *ściskać*, *zaciskać*. Pochodzi od niego cała rodzina słów, które w takiej lub innej formie znamy z codziennego (XD) słownika. **Stricte** czyli *ściśle*. Od **restringo** (ostatnia forma **restrictum**) pochodzi z kolei ang. **restrict** i pol. **restrykcja**. Powyższa definicja angielskiego **stringent** wyjaśnia to słowo, o ironio[^1], za pomocą dwóch słów tego samego pochodzenia, **strict** i **restrictive**. Po łacinie wyrażenie **strictius interpretāri** znaczyło *tłumaczyć dokładnie(j)*. 

Ale czy da sie wygrzebać coś więcej? Okazało się, że słowa te spokrewnione są przez praindoeuropejski rdzeń **\*streng-**, **\*strenk-** czy **\*streig-**, oznaczające *naprężony*, *napięty*, *ciasny*, *wąski*, *skręcony*, *sztywny* (jak niektóre ze źródeł, traktuję je tutaj łącznie, ponieważ znaczenia mają i tak podobne)[^2]  z całą rodziną greckich wyrazów z rdzeniem **στραγγ-** [strang-] : **στραγγαλάω** [strangalao] — *dławić*, *dusić*; **στραγγίζω** — *wyciskać*, *wytłaczać*; **στράγξ** [stranx] — *to, co się wyciska*, *kropla*; **στραγγεῖον** [strangeion] — *zakraplacz do leku, który się uciska w celu uwolnienia kropli* itd. Stąd też łacińskie **strangulāre** czyli *dusić*, *dławić*, *cisnąć* oraz angielskie **strangle**!

**Strangle**? Stranglethorn Vale! Kraina w World of Warcraft — wyjaśniła się część pierwotnych skojarzeń ze spaceru.

I to dopiero początek historii. Spokrewnione z tymi wszystkimi słowami jest to, co jest skręcone i zaciśnięte, czyli **string** —  *sznur*!, znaczący również *struna*, *żyła* i **stringy** — *żylasty*, co zaraz przypomina o warcraftowym **stringy wolf meat** (**wolf**, a nie spacerowa **sowa**/**owl** — pewnie wyobraźnia mnie zwiodła na manowce przez aliteralność tych dwóch słów). :) Podobne korzenie mają ang. **strong** i **strength**, które łatwo skojarzyć z czymś mocno zaciśniętym. Zmiana samogłoski w tych dwu wyrazach jest typowa, tak samo jest w **long** i **length**, zresztą także i w polskich **zanosić** i **zanieść** itp.

Czy jest jeszcze coś ciekawego w tej rodzinie?

Od **stringo** pochodzi **strictūra**, a stąd ang. **stricture**, czyli *zwężenie* w znaczeniu medycznym (*stryktura*), na przykład odnośnie do różnych kanałów w ciele, oraz fonetycznym, opisującym zwężenie aparatu mowy podczas artykulacji dźwięków. Od **constringo** będzie też **constriction** o podobnym zakresie znaczeniowym: *ucisk*, *ograniczenie*, *ściskanie*. To ostatnie to również nazwa sposobu, w jaki wąż zabija ofiarę. 

Niezwykłe, że tak wiele słów, ma tak wiele wspólnego. Gdy się dość wczuć, gdy te słowa staną się transjęzykowo przezroczyste, sformułowanie **strong constriction**, *silny zacisk*, staje się nagle pleonazmem (formalnie nim nie jest). ;) A co dopiero:

> a strong snake constricts its stringy prey.

PS. Warto pamiętać, że łacińskiego sformułowania **stricte**, używa się właśnie tak i znaczy ono *ściśle*, *dokładnie*. Natomiast dwuwyrazowe *w ścisłym znaczeniu* brzmi **sensu stricto**. **Stricte** i **stricto** różnią sie od siebie tak, jak różnią się od siebie **ściśle** i **ścisłym** i należy o tym pamiętać. kkthxbai

[^1]: Przywołuję ironię, ponieważ oceniający stosunek do ,,bogactwa'' współczesnych języków mam nieco ambiwalentny.
[^2]: Niektóre źródła rozróżniają rodziny słów pochodzących od **\*strenk-**/**\*streng-** i od **\*streig-**, a niektóre je mieszają.
