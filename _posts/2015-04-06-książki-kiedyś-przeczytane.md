---
layout: post
title:  Książki kiedyś przeczytane
date:   2015-04-06 03:34:00
---
Odwiedzając swój rodzinny dom w święta, przejrzałem swoje stare książki, które kupiłem jeszcze w podstawówce, liceum i na studiach. Poza „Stylistyką łacińską” i „Biochemią Harpera” znalazłem w nich tak wiele pozycji, które wspominam ciepło, że pojawił się w końcu we mnie — kiełkujący cały dzień — zamiar ich ponownej lektury. Ciekaw jestem, jak bardzo odbiór tego, nad czym spędzałem całe dnie i długie noce, zmienił się po czasie.

Wynajdę najpierw jakieś ich recenzje, zaciągnę lepszych opinii, żeby nie zagrzebać się w najgorszej szmirze. Nie jestem pewien, czy na wszystko warto poświęcać czas, bo kiedyś kupowałem przecież ze znacznie mniej wymagającym okiem.

Najgorsze przede mną — przewiezienie ich. W epoce czytników wydaje się to zbędną ekstrawagancją. Kiedy jednak wypakowałem jeden z kartonów i zobaczyłem okładkę pierwszej książki fantasy, którą kupiłem zaraz po lekturze Tolkiena i Ursuli K. Le Guin, stwierdziłem, że przynajmniej w ramach tego pomysłu, zostanę przy papierze.

Będę musiał wcielić w życie jakiś plan w rodzaju wyzwania „przeczytaj 100 książek w roku”, bo jest tego bez liku.

